---
layout: post
title: Avlusing, ikke bare for laks
image: /assets/images/lakselus-paa-apple-128.png
---

«Fikk du *debugget* koden?» spurte en kollega. «Joda, jeg fant noen *bugs*», svarte jeg. Men de engelske ordene *debugger* og *bug* klinger dårlig på norsk. Heldigvis finnes det to ord som kan brukes i stedet, nemlig ‘avluser’ og ‘lus’. Ordene leder tanken mot ekle kryp som må fjernes for enhver pris. På samme måte som hodelus fjernes med å finkjemme håret med en lusekam, så fjernes programlus ved å finkjemme programkoden med en avluser.

<figure>
  <img src="/assets/images/lakselus-paa-apple-128.png" alt="Tegnet illustrasjon som viser lakselus på en Apple 128-datamaskin">
  <figcaption>Det er aldri kjekt å finne lus på datamaskinen.</figcaption>
</figure>

‘Avluser’ og ‘lus’ er ikke nye oversettelser jeg har funnet på for *debugger* og *bug*. Dette er ord som tidligere har blitt flittig brukt som fagtermer innen datateknologi. Et søk i Nasjonalbibliotekets arkiver viser at ordene ble mest brukt på 70- og 80-tallet. Boken *Innføring i EDB*, utgitt av Norsk Regnesental i 1970, er det tidligste eksempelet jeg fant der termen ‘avlusing’ er benyttet:

> Hver gang den [kompilatoren] kommer til en syntaktisk feil, skriver den dessuten en melding om dette. Ved hjelp av disse meldingene kan vi senere foreta retting av våre programkort, og denne slags program-retting kalles blant programmører “debugging” eller avlusing av program.

Utover 90-tallet så forsvinner avluser og lus sakte men sikkert fra fagbøker og -artikler. Hovedgrunnen til dette er mest sannsynlig at engelsk får større og større påvirkingskraft etterhvert som Internett blir hovedkilden til kunnskap om programmering og datateknologi. På 2000-tallet er fagtermene utelukkende brukt i sammenheng med laks og oppdrettsnæring.

<figure>
  <img src="/assets/images/innforing-i-edb.png" alt="Tegnet illustrasjon som viser omslaget til boken *Innføring i EDB*">
  <figcaption>Omslaget til boken <em>Innføring i EDB</em> fra 1970.</figcaption>
</figure>

Det at lus er så allment kjent og dagligdags problem betyr at det finnes mange relaterte ord og begreper vi kan bruke for å metaforisk beskrive programfeil og feilretting. Tenk deg at kollegaen din utbryter: «Koden din trenger en skikkelig lusekur, den er jo befengt med lus!». Du vil ikke være i tvil om hva hun mener. Eller hvis sjefen sier: «Vi må akseptere at det er noen lus i applikasjonen, eller så klarer vi aldri å få den rullet ut til tidsfristen.»

Vi kan også snakke om lusebekjempelse hvis vi må ta et skikkelig krafttak for å fikse opp i en kodebase. Da må vi kverke, knuse og ta knekken på lusene. Hvis ikke, så tar lusene til slutt helt overhånd og vi har en luseinvasjon!

Så neste gang du tenker på å debugge programkoden din, avlus den i stedet! Og kanskje, hvis du er dyktig, så klarer du å bli kvitt alle lusene.
